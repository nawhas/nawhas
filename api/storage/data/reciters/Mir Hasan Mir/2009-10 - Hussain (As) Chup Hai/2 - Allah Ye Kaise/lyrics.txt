Yeh Kaunsi Mastoora Hai, Kya Maang Rahi Hai. Islam Ki Khidmat Ka Silaa Maang
Rahi Hai.

Har Saahib-e-Ghairat Se Ridaa Maang Rahi Hai, Pardes Mai Marne Ki Dua Maang
Rahi Hai.

Afsurda Hai Aflaaq Siyaah-a-bosh Zamin Hai, Jibreel Zara Dekh Yeh Zainab Toh
Nahi Hai.



Allah, Allah Yeh Kaisa Manzar Hai x 2



Beparda Shaamiyon Mai x 2, Aulaade Payamber Hai



Allah, Allah Yeh Kaisa Manzar Hai x 2



1.     Nidaa De Raha Hai Ye Hasskar Manaadi,

Ay Logo Gharo Se Nikal Aao Jaldi,

Sazaae Do Inko Yeh Baaghi Hai Baaghi,

Bajhte Hai Shaadiyane x 2, Har Haath Mai Pathhar Hai



Allah, Allah Yeh Kaisa Manzar Hai x 2



2.     Kahaan Khauf Khaata, Hai Zaalim Kisi Se,

Bulaata Hai Ik Ik, Ko Woh Naam Leke,

Har Ik Bibi Chhupti Hai Zainab Ke Pichhe,

Khud Ko Chhupaaye Zainab x 2, Fizza Ki Pusht Par Hai



Allah, Allah Yeh Kaisa Manzar Hai x 2



3.     Bataata Hai Shimr Aake Khud Shaamiyon Ko,

Ke Kaata Hai Mai Ne Issi Se Saro Ko,

Dikhaata Hai Lehraake Phir Bibiyon Ko,

Haatho Mai Uss Shaqi Ke x 2, Ik Khun Bhara Khanjar Hai



Allah, Allah Yeh Kaisa Manzar Hai x 2



4.     Huwa Hai Asar Itna Binaaiyon Par,

Ajab Kashmakash Mai Hai Asgher Ki Maadar,

Har Ik Neza Bardaar Ke Paas Jaakar,

Roroke Puchhti Hai x 2, Kya Ye Mera Asgher Hai



Allah, Allah Yeh Kaisa Manzar Hai x 2



5.     Aseero Pe Kaisi Musibat Bani Hai,

Har Ik Bibi Bazaar Mai Dhundhti Hai,

Sakina Kahin Bheer Mai Khogayi Hai,

Mehshar Se Pehle Barpaa x 2, Bazaar Mai Mehshar Hai



Allah, Allah Yeh Kaisa Manzar Hai x 2



6.     Qayamat Mai Kaisi Qayamat Hai Barpaa,

Taqallum Hai Godi Mai Asgher Ka Laasha,

Adalat Mai Khaaliq Ki Aati Hai Zehra,

Nazre Jhuki Hai Sabki x 2, Nabiyon Ke Labon Par Hai



Allah, Allah Yeh Kaisa Manzar Hai x 2
