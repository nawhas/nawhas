

**_ _**

**_ZARA DEKHO AUDIO FILE_**

**_ZARA DEKHO_**



Zainab, haaye zainab, haaye zainab, haaye zainab



Zara dekho to ay mere nana,

Na rahe mere bete na bhayya,

Sara kunba luta ke mei aayi

Apni qismat sunaane ko aayi

_ _

Zainab, haaye zainab, haaye zainab, haaye zainab

_ _

Khushk kuze liye pyaase bache, Al-atash ki sada leke aaye,

Baandh kar mashk ko ik alam se, Ghazi beteygh maqtal mei aaye

Unki quwwat thi kuze ke andar, behgaya mashk se teer khaakar

Sogaya dono bazu kataake, degaya wo bhi daagh-e-judaayi



Zainab, haaye zainab, haaye zainab, haaye zainab



Ibn-e-sheyr-e-khuda sa dilaawar, koi tareekh mei hai na aisa

Jo tha bibi ke parde ka zamin, apne bazu kata ke wo soya

Uske marne se ay mere nana, hogayi bibiyaa(n) sar barehna

Sani-e-fatemah ka khula sar, dekhti thi haaye sab khudayi



Zainab, haaye zainab, haaye zainab, haaye zainab



Meri amma ki tarha bhi haaye, do hi bête the bas paas mere

Misl-e-zahra bhi karbobala mei, dediya unko dee(n) ko bachaane

Aaye anbaar zalim ke lashkar, ghayra aun-o-muhammad ko aakar

Har taraf se huwa haaye hamla, Hogaye wo bhi sheh pe fidaayi



Zainab, haaye zainab, haaye zainab, haaye zainab



Nana us waqt me margayi thi, pohnchi darbaar ke jab me dar par

Takht se puchha zalim batawo, tum me se kon hai binte haidar

boli abbas ki hu(n) me khahar, lot jawungi tujhko mitaakar,

baap ke lehje me deke khutba, mene zalim ki masnad hilayi



Zainab, haaye zainab, haaye zainab, haaye zainab



Har qadam raah-e-shaam aur kufa, na aziyyat ki koi kami thi.

Har qadam pe thi pathar ki barish, nehr-e-khu(n) jism se beh rahi thi

Yaad hai ke yahi mene socha, us ghari jab mera sar jhuka tha

Kal thi kufe ki mei shaahzaadi, Aaj qaydi hu mei banke aayi,



Zainab, haaye zainab, haaye zainab, haaye zainab



Haaye Shabbir ki dil ki dharkan, meri mazloom pyaari Sakina

Uske honto(n) pe bas tha ye nawha, jabse bichra tha baba ka seena

Mere ammu kahaa(n) ho bachaalo, Mujhko aake shimar se chupalo

Hai tamacho(n) se ruksaar neele, Aur Rasan mei bandhi hai kalaayi



Zainab, haaye zainab, haaye zainab, haaye zainab



Dil mera gham se phat'ta hai nana, yaad mei aati hai jab Sakina

Taziyaanei(n) jo khaati thi din bhar, roti thi yaad karke madina

Bichri zindaa(n) mei bhaayi ki dukhtar, khu(n) mei tar wo janaza uthaakar

Kaampte haatho(n) se mene nana, eik nanni si turbat banayi



Zainab, haaye zainab, haaye zainab, haaye zainab



Waqt-e-akhir tha baba ka nawha, akhri sajda mei kar na paaya

Aur masjid ke mimbar se haaye, na huwa khatm wo shakshakiyyah

Reyt par us tamanna ki khatir, kiya bhaayi ne sajda-e-akhir

Aur darbaar mei banke haider, teygh khutbo(n) ki aisi chalaayi



Zainab, haaye zainab, haaye zainab, haaye zainab



Kya likhe aur gham ki kahani, jab jigar kaampta hai “Tejani”

Haaye Zainab ne roke dikhaya, taziyaa(n) aur rassan ke nishani

Roke kehne lage phir ye ahmed, hogayi tumpe har gham ki ik had

Mei na seh pawuga aur beti, ab na do haaye zainab _duhaayi_

