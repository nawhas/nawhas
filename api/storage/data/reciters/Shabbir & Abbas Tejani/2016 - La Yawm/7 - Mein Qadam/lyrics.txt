Inna lillahi wa inna ilayhi raajeoon

Ridan bi qadhaaihi wa tasleeman li amrih



(Haaye asghar, haaye asghar, haaye asghar, haay haay asghar) x2



Mein qadam aage barhau(n), ya murh ke ran mei chalu(n)

Kistarha se Ali Asghar ko, khayme mei laau(n)



1.     Bohot ajeeb tumhaari hai rasm karbobala

Ke che maheene ke bache bhi hote hai zibha

Haay mere laal pe kissi ne rahm na khaaya

Huwa tha teer se sar uska haaye tan se juda



Mein qadam aage barhau(n), ya murh ke ran mei chalu(n)

Kistarha se Ali Asghar ko, khayme mei laau(n)



2.     Ye khun haatho(n) mei mere hai itna pakiza

Ke aasmaan-o-zamee(n) ne usse inkaar kiya

Wo nanne laash ke dil ke lahu ka har qatra

Khud apne kaampte haatho(n) se usko mu(n) pe mala



Mein qadam aage barhau(n), ya murh ke ran mei chalu(n)

Kistarha se Ali Asghar ko, khayme mei laau(n)



3.     Pisar ki laash ko na dekh payengi madar

Bechaini se wo khari thi jo khaymei(n) ke dar par

Mei kistarha se batawunga usko ab jaakar

Na eik gunt bhi paani huwa tha muyassar



Mein qadam aage barhau(n), ya murh ke ran mei chalu(n)

Kistarha se Ali Asghar ko, khayme mei laau(n)



4.     Tumhi ho shahid mere ay mere rabb-e-ulaa

Hussain ne teri khatir kiya hai sabko fida

Abbas sogaya bazu bina lab-e-darya

Nikala sina-e-Akbar se mene bhi neza



Mein qadam aage barhau(n), ya murh ke ran mei chalu(n)

Kistarha se Ali Asghar ko, khayme mei laau(n)



5.     Qadam ko aage barhatu(n) hu(n) leke ism-e-jali

Mujhe khabar hai ke ye hai Allah ki marzi

Magar mei dekh raha hu(n) rabaab dar pe khari

Mei kistarha se dikhawunga unko laash yahi



Mein qadam aage barhau(n), ya murh ke ran mei chalu(n)

Kistarha se Ali Asghar ko, khayme mei laau(n)



6.     Mujhe ye dar hai ke gar ran ko leke jawu(n) usse

Kahaa(n) hai turbat-e-asghar har eik dekhenge

Agar jamaa na huwe saare sar shaheedo(n) ke

Adu ye bache ka sar qabr se nikaalenge



Mein qadam aage barhau(n), ya murh ke ran mei chalu(n)

Kistarha se Ali Asghar ko, khayme mei laau(n)



7.     "Tejani" jhele bohot gham Hussain ne dil par

Magar ye saare masaaib se aur kahi barhkar

Tha sab se zyaada kathan waqt haaye ye manzar

Dikhaya shah ne jab maa ko lasha-e-asghar
