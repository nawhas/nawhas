Tu Mujh Se Poochta Hein Kya Hussain Kaun Heh

 Bataa Rahee Heh Karbala Hussain Kaun Heh



Hussain Ke Qiyam Se Heh Deen Ka Qiyam

Hussain Se Hi Chal Raha Heh Deen Ka Sab Nizaam

Hussain Ke Wajood Se Khuda Ke Deen Ka Naam

Hussain Se Rahe Ga Deen E Haq Ka Ihtiraam



Wo Jis Ka Har Qadam Batae Haq Ka Rasta

Wo Jis Ke Zikr Mein Nihaan Khuda Ka Tazkira

Wo Jis Ka Khad O Khaal  Dikaeen Hussain Kibriya

Wo Jis Ke Qaul O Fi’l Mein Heh Fikre Mustafa



Husasain Ke Wajud Se Sada E La Ilaha

Hussain Ke Wajud Se Baqae ‘La Ilaha

Hussain Ka Wajud Bina E La Ilaha

Hussain Sochne Se Lab Pe Aye La Ilaha



Jo Apne Khoon Se Gulshan E Hasti Khila Gya

Jo Arz E Karbala Ko Mualla Bana Gya

Sajde Se Apne Sab Ki Namazein Bacha Gya

Jo Aadmi Ko Fakhr Se Jeena Sikha Gya

Thi Tarbiyat Hussain Ko Zahra Batul Ki

Seerat Mein Jiski Pinhaan Thi Seerat Batul Ki

Taseer Kuch Aisee Hi Thi Sheer E Batul Ki

Sar De Diya Par Us Ne Baiat Na Qabool Ki



Jis Ke Karam Se Tiragi Bhi Kehkashaan Bane

Jis Ke Tufail Qalb Mein Jalne Lage Diyae

Jo Gul Kare Chiraagh To Roshan Jahan Kare

Jis Ke Sabab Darakhshaan Heh Imaan Ke Raste



Sar Ko Kata Ke Deen Pe Ihsaan Jo Kare

Mar Kar Baqa E Deen Ka Samaan Jo Kare

Nok E Sinaan Pe Qir’at E Quran Jo Kare

Nezae  Pe Apni Jeet Ka E’laan Jo Kare



Ye Asmaan Zameen Ki Faza Heh Matmi

Wo Jiske Gham Mein Har Nafs Huva Heh Matmi

Sab Ba Zameer Logon Ka Halqa Heh Mathi

Har  Ek Zi Sha’oor Ki Sada Heh Matmi



Bachon Ki Al Atash Ki Sada Mein Heh Ya Hussain

Zaynab Ki Noha Parti Ridaa Mein Heh Ya Hussain

Sab Bibion Ki Ah O Buka Mein Heh Ya Hussain

Har Matmi Ke Ask E Aza Mein Heh Ya Hussain



Lasha Har Ek Ka Sabr Se La Raha Heh Jo

Tanha Pisar Ki Laash Pe Jar Araha Heh Jo

Abbas Ki Judai Ka Gham  Kha Raha Heh Jo

Meraj E Sabr O Zabt Yun Dikha Raha Heh Jo



Kehta Heh Kya Yateemon Ka Ujra Huwa Jahan

Lashon Ke Bech Mein Ye Aseeron Ka Karwaan

Aakar Suno Ye Sham E Ghariban Ki Siskiyan

Aakar Suno Hussain Ki Ghurbat Ki Dastaan



Jo Matmi Ki Seenae Ko Masjid Bana Gya

Jo Chasm E Ashkbaar Ko Abid Bana Gya

Diek Ke Har Nafas Ko Jo Zahid Bana Gya

Sajaad Ke Qalam Ko Bhi Sajid Bana Gya



Poet:- Sajjad Haider (Birmingham)

Tarz:- Farhan Ali Waris

Noha Khawn:- Ishtiaq Hussain Diek
