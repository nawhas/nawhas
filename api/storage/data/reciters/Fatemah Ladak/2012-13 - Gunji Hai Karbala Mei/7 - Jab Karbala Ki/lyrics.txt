Jab Karbala Ki Simt Barha Haq Ka Rehnuma, Kuch Agaya Khayaal Jo Maa Ke Mazaar
Ka

Aya Suwey Baqee Wo Zahra Ka Laadla, Rukhsaar Rakh Ke Sadr E Lehed Par Ye Di
Sada

-         Chut Ta Hai Ab Madina Merey Dil Ko Thaam Lo, Amma Ghareeb Betey Ka Aakhir Salam Lo



Amma Tumharey Laal Se Chut Ta Hai Aaj Ghar, Amma Tumharey Laal Se Bargashta
Har Nazar

Amma Tumharey Laal Ka Dushman Hai Har Bashar, Amma Tumharey Laal Ka Hai
Aakheri Safar

-         Sehra Me Dil Ke Tukro Ki Basti Basayega, Amma Hussein Ab Na Madiney Me Ayega



Amma Dua Karo Ke Mai Saabit Qadam Rahu, Duniya Khilaaf Ho Pa Hiraasan Zara
Nahu

Har Lamha Muskura Key Sitam Par Sitam Sahu, Nazro Ke Saamney Jo Lutey Ghar Na
Kuch Kahu

-         Amma Ye Aansu Aayein Na Akber Ke Waastey, Raasha Na Aaye Hatho Me Asghar Ke Waastey



Maa Se Ye Kehraha Tha Abhi Maa Ka Laadla, Awaz Aayi Qabr Se Ay Merey Mehlaqa

Sadqey Teri Musibat O Ghurbat Pe Fatema, Bas Ay Hussein Bas Ke Hila Arsh E
Kibriya

-         Tarpey Abul Hassan Bhi Dil E Beqarar Se, Beta Rasool E Haq Nikal Aye Mazaar Se



Ay Merey Laal Terey Irado Ke Mai Nisaar, Ye Akheri Safar Hai Merey Dil Ka
Izteraar

Kaisey Kahu Jo Dilpe Guzarti Hai Gul Azaar, Hota Hai Be Charaagh Merey Baap Ka
Mazaar

-         Jo Tujpe Zulm Hongey Ye Dukhiya Uthayegi, Beta Ye Gham Naseeb Terey Saath Jayegi



Aansu Bahaungi Terey Ranjo Alam Ke Saath, Aankhein Bichaungi Terey Naqshey
Qadam Ke Saath

Zahra Nidhaal Hogi Har Ek Taza Gham Ke Saath, Mera Kaleja Niklega Potey Ke Dam
Ke Saath

-         Ghabhra Na Merey Laal Har Ek Dukh Bataungi, Mai Terey Saath Lasha E Akber Uthaungi



Jayega Tu Jo Nehr Pe Bhaai Ki Laash Par, Mai Terey Saath Saath Chalungi
Barehna Sar

Beta Hussein Kya Tuje Iski Nahi Khabar, Abbas Tera Bhaai To Mera Dil O Jigar

-         Tu Laash Layega To Safey Gham Bichaungi, Mai Ghod Me Katey Huwe Haathon Ko Laungi



Beta Hassan Ke Laal Ki Khaatir Ye Kya Malaal, Merey Hassan Ne Tujpe Nichawar
Kiya Wo Laal

Fidye Ke Waastey Koi Karta Hai Yu Malaal, Beta Mai Us Ghari Bhi Rahungi Sharik
E Haal

-         Gham Hai Qadam Utha Ke Dil E Paash Paash Ke, Turkey Chunungi Ran Se Mai Qasim Ki Laash Ke



Haan Merey Laadley Meri Zainab Se Hoshiyaar, Be Parda Ho Na Jaye Kahi Meri
Parda Daar

Mehmil Ke Saath Saath Hon Abbas E Zee Waqar, Taakeed Ho Ye Akbar E Mehru Ko
Baar Baar

-         Aamaada Har Qadam Pe Rahein Peshwaai Ko, Takleef Ho Na Raah Me Zahra Ki Jaayi Ko



Jaa Marqad E Rasool Pe Ay Merey Laal Afaam, Laazim Hai Nanajaan Ko Bhi Aakheri
Salaam

Dena Meri Taraf Se Ye Hasrat Bhara Payam, Mumkin Nahi Madiney Me Zahra Karey
Qayaam

-         Tum Bhi Lahu Me Apna Chaman Dekhney Chalo, Zainab Ke Bazuon Me Rasan Dekhney Chalo
