

**_Aey Meri Behno Suno audio file_**

**_Aey_** ** _ Meri Behno Suno_**



Aey meri behno suno, Qoum ki behno suno

Mera paighaam suno,

Aey meri behno suno …

Tum …

Yaad parday ko rakho

  
1  
Aurton key liye hai hukm e shariat parda  
Ghour say dekho to hai aiK sa’aadat parda  
Poocho qaaraa say hai tatheer ki ayat parda  
Ba Khuda Zainab e Muztar ki hai sunnat parda  
  
Bibi batlaingee un key liye kya tha parda  
Sarbarehna theen tou baalon say kiya tha parda  
  
CHORUS … Tumm, Yaad Parday Ko Rakho, Aey Meri …

  
2  
Aao manzar main dikhati hun tumhain Yasrab ka  
Aik din Baba say Zainab nay adab say ye kaha  
Hum ko lay chaliye zara Qabr e Nabi par Baba  
Baad e Maghrib tumhain lay jaoonga bolay Mola  
  
Din dhala chand ki kirnain jo ayan honay lageen  
Betiyaan Mola ki parday main nihan honay lageen  
  
CHORUS  
  
3  
Sar pay maqna bhi rakha orh li Zainab nay aba  
Us aba nay tab unhain dhaanp lia sar ta pa  
Gird dukhtar kay lagay ghoomnay us dam Mola  
Poocha Zainab nay k kia dekh rahay hain Baba  
  
Bolay Haider key na parday main kami ho Beti  
Dekhta hoon kahin chadar na hati ho Beti  
  
CHORUS  
  

4  
Kaha Abbas say Haider nay key tum aagay barho  
Sab dukaanon kay charaghon ko zara bujhwa do  
Bolay Hasnain say tum behnon ko ghairay main rakho  
Parda behnon ka banaatay huay sab Bhaai chalo  
  
Betiyyon ko meray mola jo yun lay jatay thay  
Aisay parday ka chalan dahr ko sikhlatay thay  
  
CHORUS  
  
5  
Gird jin aurton kay rahta hai parday ka hisar  
Barhta hai aisi khawateen ka dunya main waqar  
Un ka hi hota hai zahra ki kaneezon main shumar  
Bay rida ho kay karo apnay amal mat bekar  
  
Bint e Zahra nay utari na thee khud hi chadar  
Sar e Zainab say basad jabr chinee thee chadar  
  
CHORUS  
  
6  
Mominaat aaj yahan tum pay koi jabr nahin  
Koi cheenay nahin lay jata hai chadar bhi kahin  
Sar pay hai Baap salamat to hai Bhaai bhi yahin  
Ghar hain mahfooz jalata to nahin koi laeen  
  
Tum nay kya samjha hai, Kya Fatima khush hotin hain  
Be rida dekh kay tum ko wo khafa hoti hain  
  

CHORUS  
  
7

Kab talak roaingay Sajjad say jab poocha gaya  
Aap key ghar ka shahadat hai qadeemi virsa  
Bolay Sajjad k kia ye bhi hai virsa mera  
Cheena jaey meri Maan behnon kay sar ka parda  
  
Chadar e Zainab o Kulsoom ka yoon charcha kia  
Mola Sajjad ney chalees baras girya kia  
  

8  
Voh jo parday ka chalan dehr ko sikhlaati thee  
Karbala mein usi Bibi ki rida cheeni gaee  
Poocho Zainab say kay us waqt bhala kia guzri  
Sarbarehna jo voh Darbar e Shaqi mein aaee  
  
Boli Zainab meray Ghazi say koi farma do  
Hosakay to meray sar key liey chaadar laa do  
  

CHORUS  
  
9  
ADEEYA, SAANIA, MAHUM suno MAJID ki sada  
Tum khavateen ko batlaao key kya hai parda  
Be ridaaee E haram par jo ho karti girya  
Laazmi hai key giray sar say tumharay na rida  
  
Deen kay wastay Zainab nay lutaya parda  
Sab khavateen ka ta hashr bachaya parda  
  

CHORUS

